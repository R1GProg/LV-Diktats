Māris Bērziņš
Izdomāt diktātu
Pamostos ar nemierīgu sajūtu, it kā kaut ko būtu aizmirsis izdarīt. Ak, man taču ir jāizdomā pasaules diktāts latviešu valodā! Gribēju to paveikt pagājušajā rudenī, taču atliku citu darbu dēļ. Tuvojoties pavasarim, atkal iedomājos par diktātu, bet vēlreiz atliku, gandrīz pavisam to aizmirsdams.
Nu gan pietiks prokrastinēt, jāizdara darbs, lai vienreiz ir miers. Diktātam jābūt aptuveni trīssimt vārdu garam. Droši vien tīrais nieks, ja pacenstos, varbūt pa dienu vai divām dabūtu gatavu. Tematikas ziņā ierobežojumu nav, galvenais nosacījums, lai tekstā būtu salikti visādi klupšanas akmeņi.
Jāpaskatās, kādi tie diktāta veidošanas nosacījumi īsti bija. Meklēdams pērn atsūtīto vēstuli, pamanu, ka neesmu savlaicīgi reaģējis uz vairākiem citiem sūtījumiem un ka tie nevar gaidīt. Vēlāk paredzētas citas neatliekamas darīšanas, diktātam varēšu pievērsties tikai rīt vai parīt. Tomēr vēstuli izlasu, un, maigi sakot, tā mani saviļņo.
Tekstā jāizmanto dažādas sintaktiskās konstrukcijas, jāiemāna iespraudumi, partikulas, divdabja teicieni un kas tik vēl ne. Tā vien izskatās, ka diktātā jāieliek pilnīgi visi gramatiskie stiķi, kādi vien Latvijas dabā atrodami. Jābūt ne tikvien saliktiem teikumiem ar vienlīdzīgiem palīgteikumiem, bet arī teikumiem, kuros kādu no daļām ievada saiklis vai kāds cits no pakārtojuma vārdiem, pēc kura tūlīt seko divdabja teiciens. Tad vēl vajadzīgas plašākas obligāti savrupināmas grupas ar divdabi pamatā. Kas tie par brīnumiem, un kā tie izskatās?
No terminoloģijas vien mati ceļas stāvus gaisā, kaut gan tie ir nogriezti uz nullīti. Bet tas vēl nav viss. Diktātā jāiekļauj vairāki vārdi, kuru rakstība īpaši iegaumējama vai pārbaudāma ar konkrētiem likumiem, pāris plaši izmantojamu svešvārdu, vārda “lūzt” formas. Jā, ar to laušanu un lūšanu visādi gājis. Skolotāja skaitīja: “Vētrā visi koki lūst, bet resnais ozols negrib lūzt.” Diez kas nav.
Laikam prātīgāk būtu vispirms izveidot pašu tekstu, cerot, ka visus šos gramatiskos āķus iestrādāšu pēc tam. Tagad tikai jāizdomā, par ko rakstīt, taču par to es domāšu rīt.